---
title: "Creare Pagine Online: Tutorial base su Git, GitHub, GitHub pages, Quarto"
author: "Enrico Toffalini"
image: images/01-01-git.png
date: "2025-12-05"
format: html
---

Saper creare e pubblicare pagine web online, in particolare pagine tecniche con report prodotti in R o Python, ma anche **siti web** più generali, **libri online**, **blog** o singole pagine, è una competenza fondamentale per giovani ricercatori e ricercatrici. Queste abilità permettono di condividere il proprio lavoro in ottica collaborativa, garantire riproducibilità e trasparenza secondo i principi dell’***Open Science***, e contribuire alla <a href="https://enricotoffalini.github.io/blog/posts/terza-missione-open-science/" target="_blank">***Terza Missione***</a>, nel senso di valorizzazione dei prodotti scientifici, diffusione della conoscenza e divulgazione verso utenti non-accademici (collaboratori in aziende, case editrici, professionisti, clinici, ecc.). 

Questa pagina web e <a href="https://enricotoffalini.github.io/blog/" target="_blank">questo stesso blog</a> sono stati creati con il sistema di publishing **Quarto** (anche *rmarkdown* va benissimo se si lavora principalmente con R), ma si tratta solo di una delle opzioni disponibili. Pagine HTML, PDF o altri tipi di documenti possono essere prodotti in molti modi diversi e diffusi online tramite **GitHub Pages**. Per capire cosa è possibile realizzare, ecco alcuni esempi concreti di prodotti sviluppati con Quarto (o strumenti simili) e pubblicati su GitHub Pages: 

- **siti personali** con taglio accademico (es. <a href="https://drganghe.github.io" target="_blank">https://drganghe.github.io</a>);
- **libri** online (es. <a href="https://lakens.github.io/statistical_inferences/" target="_blank">https://lakens.github.io/statistical_inferences/</a>, con tanto di <a href="https://lakens.github.io/statistical_inferences/Improving-Your-Statistical-Inferences.pdf" target="_blank">versione pdf impaginata</a>);
- **blog** (es. <a href="https://www.jessesadler.com/" target="_blank">https://www.jessesadler.com/</a>); 
- **corsi** e materiali didattici (es. <a href="https://enricotoffalini.github.io/Basics-R/" target="_blank">Basics of R for Data Science</a>; <a href="https://github.com/arca-dpss" target="_blank">Corsi ARCA</a>; <a href="https://psicostat.github.io/psicostat-teaching/" target="_blank">Psicostat teaching</a>);

Il presente tutorial dà per scontato che abbiate già più o meno un’idea di come creare i documenti che desiderate e vi guida nei passaggi successivi in modo semplice, passo per passo e con screenshot, fino alla pubblicazione online tramite **GitHub Pages**. GitHub è uno strumento estremamente potente per tutti gli obiettivi citati sopra.  

Il tutorial è rivolto soprattutto a utenti **Windows**. Chi utilizza **Linux** o **macOS** può adattare facilmente i passaggi, chiedere aiuto all’AI oppure consultare altri tutorial specifici. → Nel caso, <a href="https://filippogambarota.github.io/hnotes/n/intro-gh-pages.html" target="_blank">questa pagina scritta da Filippo Gambarota</a> può essere di aiuto!

### Obiettivi del tutorial

- Installare e configurare **Git** su Windows.  
- Creare un account **GitHub**.  
- Creare un semplice report **Quarto** con RStudio.  
- Effettuare **commit** e **push** verso una repository GitHub.  
- Pubblicare un sito tramite **GitHub Pages**.


## Installazione di Git su Windows

Andare sul sito <a href="https://git-scm.com/" target="_blank">https://git-scm.com/</a>  

Cliccare su *Download for Windows* (o per il proprio sistema operativo), scaricare la versione più recente e salvare il file `.exe`.

Avviare l’installer e proseguire con tutte le opzioni **di default** fino al termine dell’installazione.


## Creazione di un account GitHub

Andare sul sito <a href="https://github.com/" target="_blank">https://github.com/</a>  

Cliccare su <a href="https://github.com/signup" target="_blank">**Sign up**</a> (in alto a destra) per registrarsi e compilare:

- Email (noi useremo `qualsiasitizio81@gmail.com`)  
- Username (noi useremo `qualsiasitizio81`)  
- Password a piacere  
- Eventuali altre informazioni richieste  

Confermare l’email tramite il codice ricevuto, se richiesto.


## Configurazione di Git

Ora configuriamo Git sul computer e lo colleghiamo al vostro account GitHub. Per prima cosa apriamo il terminale. Possiamo farlo andando sul Desktop o in una cartella qualsiasi, cliccando con il tasto destro e scegliendo l’opzione per aprire il terminale, oppure cercando **Windows PowerShell** tra le applicazioni (potrebbe essere necessario avere i permessi di amministratore). Dovremmo vedere una schermata simile alla seguente:

<figure><img src="images/02-02-poweshell.png" alt="Windows PowerShell" style="width: 100%; height: auto; border: 2px solid #444444;"><figcaption>Windows PowerShell / Terminale</figcaption></figure>

Ora impostiamo i parametri principali di Git, ovvero il nome utente, l’email associata e il nome predefinito del branch iniziale:

`git config --global user.name "Tizio Qualsiasi"`  
`git config --global user.email "qualsiasitizio81@gmail.com"`  
`git config --global init.defaultBranch main`

<figure><img src="images/02-02-poweshell-parametri.png" alt="powershell git" style="width: 100%; height: auto; border: 2px solid #444444;"><figcaption>Configurazione di Git nel terminale</figcaption></figure>

A questo punto verifichiamo che la configurazione sia corretta e che il nome utente e l’email siano stati memorizzati:

`git config --global --list`

<figure><img src="images/02-02-poweshell-parametri-verifica.png" alt="verifica powershell git" style="width: 100%; height: auto; border: 2px solid #444444;"><figcaption>Verifica della configurazione di Git nel terminale</figcaption></figure>


## Creazione della repository (repo) su GitHub

Torniamo su <a href="https://github.com/" target="_blank">GitHub</a>, avendo effettuato l’accesso con il nostro account, e creiamo una nuova repository (repo):

<figure><img src="images/03-01-create-repo.png" alt="create repo github" style="width: 100%; height: auto; border: 2px solid #444444;"><figcaption>Creazione di una nuova repository dal dashboard di GitHub</figcaption></figure>

Compiliamo il nome della repository (noi abbiamo scelto "`my-great-report`" per questa illustrazione) e procediamo con la creazione. Per facilitare l’attivazione successiva di GitHub Pages, lasciamo la visibilità impostata su **Public**:

<figure><img src="images/03-02-name-repo.png" alt="name repo github" style="width: 100%; height: auto; border: 2px solid #444444;"><figcaption>Scelta del nome per la repository</figcaption></figure>

<figure><img src="images/03-03-confirm-repo.png" alt="confirm create repo github" style="width: 100%; height: auto; border: 2px solid #444444;"><figcaption>Diamo conferma della creazione della repository su GitHub</figcaption></figure>


## Clonare la repo sul proprio computer

La repository appena creata è vuota. La cosa più semplice e comoda è **clonarla subito** in locale sul nostro computer: otterremo una normale cartella (già configurata con Git) su cui possiamo lavorare come su qualsiasi altra cartella.

Per clonare la repo in locale, dobbiamo prima copiare il suo link, che è la prima cosa che vediamo quando entriamo nella repository (ancora vuota) su GitHub:

<figure><img src="images/04-01-copy-link-git.png" alt="copy link repo git" style="width: 100%; height: auto; border: 2px solid #444444;"><figcaption>Copia del link della repo GitHub</figcaption></figure>

Ora andiamo nel punto del nostro computer in cui vogliamo creare, in locale, la cartella corrispondente alla nostra repo (potremo poi comunque spostarla altrove, come qualsiasi altra cartella). Per farlo apriamo il terminale cliccando con il tasto destro del mouse, ad esempio sul Desktop:

<figure><img src="images/02-01-clickdestro.png" alt="right click terminal" style="max-width: 500px; width: 100%; height: auto; border: 2px solid #444444;"><figcaption>Apertura del terminale sul Desktop o nella cartella in cui vogliamo clonare la repo</figcaption></figure>

A questo punto digitiamo `git clone`, seguito dal link precedentemente copiato dalla repo su GitHub. Ad esempio:

`git clone https://github.com/qualsiasitizio81/my-great-report.git`

<figure><img src="images/04-02-git-clone.png" alt="cloning repo" style="width: 100%; height: auto; border: 2px solid #444444;"><figcaption>Clonazione della repo in locale</figcaption></figure>

È possibile che Git ci mostri un avviso indicando che stiamo clonando una repository vuota, ma va benissimo così: lo sappiamo già.

Dopo il comando `git clone` troveremo una cartella con lo stesso nome della repo, che rappresenta il clone locale della repository:

<figure style="text-align: center;"><img src="images/04-03-cloned-repo.png" alt="cloned repo" style="max-width:500px; width: 100%; height: auto; border: 2px solid #444444;"><figcaption>La repo appena clonata in locale appare come una cartella</figcaption></figure>

Se apriamo questa cartella probabilmente la vedremo completamente vuota, oppure, se in Windows abbiamo attivato la visualizzazione dei file nascosti, potremmo vedere al suo interno una cartella nascosta chiamata `.git`. In questo secondo caso **non** dobbiamo toccare né rinominare la cartella `.git`, perché contiene tutte le informazioni necessarie che collegano la cartella locale alla repository su GitHub.

A questo punto abbiamo una cartella locale, nel nostro esempio chiamata `my-great-report`, collegata alla repo su GitHub. Possiamo rinominare o spostare questa cartella dove vogliamo. L’importante è non toccare la cartella (eventualmente visibile) chiamata `.git` al suo interno.  

La cartella locale `my-great-report` **non** è sincronizzata automaticamente con la repository GitHub. Per inviare i documenti su GitHub, dopo averli creati ed elaborati in locale, dovremo usare i comandi di Git per fare `commit` e `push`, mentre per scaricare eventuali aggiornamenti fatti da altri collaboratori useremo `pull`. Prima di vedere questi passaggi, però, facciamo un intermezzo su Quarto e su come creare file HTML.


## Installazione di Quarto e creazione di file HTML

### Installazione di Quarto

Questo passaggio non è necessario se avete già un sistema per creare pagine HTML, ma lo presentiamo come opzione consigliata. In realtà, non è nemmeno obbligatorio creare file HTML: dipende da cosa volete fare con Git e GitHub. Mostriamo comunque l’installazione di Quarto perché è particolarmente utile per diffondere pagine web in ottica Open Science e Terza Missione. Naturalmente, potreste usare GitHub anche solo per condividere dati, script o codice.

Assumiamo che vogliate creare e pubblicare pagine web e che siate familiari con l’ecosistema R. Supponiamo inoltre che abbiate già installato R e RStudio (o un altro IDE). Procediamo quindi con l’installazione del sistema di publishing <a href="https://quarto.org/" target="_blank">Quarto</a>. Come detto sopra, anche `rmarkdown` va benissimo per creare pagine HTML, ma Quarto è molto più potente, soprattutto per siti web, blog, libri, presentazioni e documenti complessi.

Andare sul sito <a href="https://quarto.org/" target="_blank">https://quarto.org/</a> e scaricare Quarto per Windows. Il file `.exe` è facilmente reperibile alla pagina <a href="https://quarto.org/docs/get-started/" target="_blank">https://quarto.org/docs/get-started/</a>. Scaricate il file di installazione e seguite tutti i passaggi raccomandati per installare Quarto localmente.

<figure><img src="images/05-00-quarto-download.png" alt="quarto download" style="width: 100%; height: auto; border: 2px solid #444444;"><figcaption>Download del file di installazione di Quarto</figcaption></figure>

Una volta conclusa l’installazione, verifichiamola aprendo il terminale / Windows PowerShell e digitando:

`quarto check`

Il comando dovrebbe essere riconosciuto correttamente.

<figure><img src="images/05-01-quarto-check.png" alt="quarto check" style="width: 100%; height: auto; border: 2px solid #444444;"><figcaption>Verifica dell’installazione di Quarto</figcaption></figure>

### Creazione di un report e del file HTML

Se scegliete di usare Quarto, si apre un mondo di possibilità per la pubblicazione e la divulgazione online. Qui mostriamo solo un esempio semplice di creazione di un report basilare in Quarto Markdown.  

Dopo aver installato Quarto, RStudio (oppure Positron, consigliato come alternativa moderna) riconoscerà automaticamente i file Quarto, che hanno estensione `.qmd`. Da RStudio potete crearne uno nuovo tramite:

`File > New File > Quarto Document...`

<figure><img src="images/06-00-quarto-document.png" alt="quarto document" style="width: 100%; height: auto; border: 2px solid #444444;"><figcaption>Creazione di un file Quarto (`.qmd`) da RStudio</figcaption></figure>

A questo punto potete scrivere il vostro report in linguaggio Markdown, integrando eventualmente chunk eseguibili di codice R, Python o altri linguaggi (se installati).  

Quando il report è pronto (o mentre lo state ancora scrivendo, per vedere l’anteprima), potete cliccare su **Render**: verrà generato automaticamente il file `.html` accanto al file `.qmd`.  

Il formato predefinito è HTML, ma se avete installato TinyTeX potete produrre anche PDF, utile per articoli, documenti tecnici o slide. Per il momento ci concentriamo sull’HTML, che è la scelta più semplice per la pubblicazione online.

<figure><img src="images/06-01-qmd-render.png" alt="quarto document render" style="width: 100%; height: auto; border: 2px solid #444444;"><figcaption>Render di un report Quarto</figcaption></figure>

Dopo il render, accanto al file `.qmd` troverete il file `.html` e la cartella associata. Nel mio esempio il file si chiama `index`, ma potete chiamarlo come preferite. Tuttavia, usare `index` è particolarmente conveniente perché un file chiamato `index.html` viene automaticamente riconosciuto come *home page* di un sito web, permettendo di ottenere un URL più semplice e pulito.


## Commit & Push su GitHub

Ora che avete preparato i vostri file nella cartella locale, non resta che inviarli online su GitHub. Avendo Git installato e configurato, il procedimento è semplice. Apriamo il terminale direttamente nella cartella della repository locale (nel nostro caso `my-great-report`):

<figure style="text-align: center;"><img src="images/07-01-open-in-terminal.png" alt="open folder in terminal" style="max-width:500px; width: 100%; height: auto; border: 2px solid #444444;"><figcaption>Apertura della cartella/repository nel terminale</figcaption></figure>

A questo punto digitiamo i seguenti comandi:

`git add .`  
`git commit -m "first commit"`  
`git push`

- **`git add .`** aggiunge tutti i file presenti nella cartella all’area di staging (il punto `.` significa “aggiungi tutto”).  
- **`git commit -m "first commit"`** registra le modifiche in un nuovo commit; il messaggio dopo `-m` è obbligatorio.  
- **`git push`** invia effettivamente il commit alla repository su GitHub, rendendolo disponibile online.

<figure><img src="images/07-02-first-commit.png" alt="git first commit" style="width: 100%; height: auto; border: 2px solid #444444;"><figcaption>Esecuzione di `add`, `commit` e `push` per inviare i file su GitHub</figcaption></figure>

La prima volta che eseguite `git push`, GitHub potrebbe richiedere un’ulteriore autenticazione tramite una finestra simile alla seguente. Seguite le istruzioni e completate l’accesso:

<figure style="text-align: center;"><img src="images/07-03-credenziali-git-github.png" alt="git github credentials" style="max-width:400px; width: 100%; height: auto; border: 2px solid #444444;"><figcaption>Possibile richiesta di autenticazione al primo push</figcaption></figure>

Una volta completato il processo, se tutto è andato a buon fine, tornando nella vostra repository online su GitHub vedrete che non è più vuota, ma contiene i file appena inviati. Perfetto!

<figure><img src="images/07-04-pushed-materials.png" alt="github pushed" style="width: 100%; height: auto; border: 2px solid #444444;"><figcaption>La repository GitHub ora contiene i materiali creati in locale</figcaption></figure>


## Creazione di GitHub Pages

Questo ultimo passaggio serve solo se vogliamo creare un sito web basato sulla nostra repository. Non è obbligatorio: potremmo decidere di mantenere la repo privata, usarla solo con i collaboratori e non generare alcun sito. Tuttavia, se vogliamo rendere i nostri documenti HTML accessibili online tramite link, allora dobbiamo attivare **GitHub Pages**.  

Ricordiamo anche che, salvo avere un account GitHub a pagamento, la repository deve avere visibilità **Public** (non *Private*) per poter utilizzare GitHub Pages.

Torniamo quindi su GitHub, apriamo la nostra repository e clicchiamo su **Settings**:

<figure><img src="images/08-01-github-settings.png" alt="github settings" style="width: 100%; height: auto; border: 2px solid #444444;"><figcaption>Apertura delle impostazioni della repository</figcaption></figure>

Scorriamo verso il basso fino alla sezione **Pages**:

<figure><img src="images/08-02-settings-pages.png" alt="github pages" style="width: 100%; height: auto; border: 2px solid #444444;"><figcaption>Accesso alla sezione GitHub Pages</figcaption></figure>

Lasciamo l’opzione **Source: Deploy from a branch** (di solito è il default).  
Poco sotto, in **Branch**, clicchiamo su *None* e selezioniamo invece `main`.  
Infine clicchiamo su **Save**:

<figure><img src="images/08-03-from-branch.png" alt="deploy from a branch - main" style="width: 100%; height: auto; border: 2px solid #444444;"><figcaption>Impostazione: Deploy from a branch → main</figcaption></figure>

**Nota importante:** se lavoriamo con un progetto Quarto più complesso (ad esempio un sito, un blog o un libro), il contenuto renderizzato potrebbe trovarsi dentro una sottocartella chiamata `docs` o simili. In questo caso dovremo selezionare quella cartella al posto di `/ (root)`.

Dopo un minuto circa, aggiorniamo la pagina. Dovremmo vedere due conferme:

- Che il deploy è attivo su: `main > / (root)`  
- Che il sito è stato pubblicato, con il messaggio: **"Your site is live at ..."**

<figure><img src="images/08-04-site-is-live.png" alt="site is live" style="width: 100%; height: auto; border: 2px solid #444444;"><figcaption>Conferma che il sito web è online</figcaption></figure>

L’URL generato sarà simile a:

`https://<vostro-username>.github.io/<nome-repository>/`

Se nella repository è presente un file `index.html`, questo verrà usato automaticamente come *home page*. Per questo motivo nominare il file principale `index` è particolarmente conveniente.  

Gli altri file saranno accessibili tramite URL del tipo:

`https://<vostro-username>.github.io/<nome-repository>/<nome-documento>.html`  
(oppure `.pdf`, `.png`, ecc.)

A questo punto possiamo verificare che la pagina sia effettivamente online:

<figure><img src="images/08-05-page-online.png" alt="home page online" style="width: 100%; height: auto; border: 2px solid #444444;"><figcaption>Visualizzazione della home page pubblicata</figcaption></figure>


## Prossimi passi

Per qualsiasi progetto più avanzato, e in particolare per creare siti web strutturati, blog, libri online o documenti tecnici complessi, sarà necessario approfondire l’uso di **Quarto**, insieme ai linguaggi che lo supportano, come **HTML**, **CSS**, **TeX**, e altri strumenti che permettono di personalizzare la presentazione dei contenuti.  

Questa sezione offre però alcuni comandi di base utili per iniziare a sviluppare progetti più articolati. I comandi vanno lanciati dal terminale, all’interno della cartella in cui intendete sviluppare il progetto, idealmente la stessa cartella collegata alla vostra repository GitHub se il vostro obiettivo è pubblicare online tramite GitHub Pages.

---

#### Comandi utili di Quarto

**Creare un nuovo progetto generico**

`quarto create-project myproject`

**Renderizzare il progetto e generare le pagine**

`quarto render`

**Creare un progetto di tipo “sito web”**

`quarto create-project mywebsite --type website`

**Creare un progetto di tipo “blog”**

`quarto create-project myblog --type website:blog`

**Creare un progetto di tipo “libro online”**

`quarto create-project mybook --type book`

---

Per tutto il resto, compresi temi avanzati, personalizzazioni grafiche, gestione di siti complessi e integrazioni con R, Python o bibliografie, si rimanda alla documentazione ufficiale: <a href="https://quarto.org/docs/guide/" target="_blank">Guida completa di Quarto</a>. Al seguente link trovate anche un'utilissima gallery di esempi: <a href="https://examples.quarto.pub/" target="_blank">https://examples.quarto.pub/</a>.

---

#### ⚠️ Nota importante per il lavoro collaborativo su GitHub

Se state lavorando **insieme ad altre persone sulla stessa repository**, ricordate due regole fondamentali:

1. **Prima di iniziare la vostra sessione di lavoro fate sempre:**  
   `git pull`  
   per scaricare eventuali aggiornamenti caricati dai collaboratori.

2. **Evitare di lavorare in parallelo sugli stessi file**, perché questo può portare a conflitti difficili da risolvere.  
   In generale, è buona pratica coordinarsi e lavorare in sequenza oppure su file diversi.


